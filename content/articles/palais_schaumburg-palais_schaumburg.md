---
song: Palais Schaumburg
artist: Palais Schaumburg
label: Palais Schaumburg
release: "1981"
cover:
  - https://naaktinbad.b-cdn.net/site_uploads/6d9d2d62-ff9a-4772-a83f-c9105cf2b529.jpg
tags:
  - Neue Deutsche Welle
  - Post-punk
audio: https://naaktinbad.b-cdn.net/site_uploads/fe6352e3-3a23-427d-a66e-ba937e461d73.mp3
date: 2022-09-18T10:28:20.732Z
url: https://palaisschaumburg.bandcamp.com/album/palais-schaumburg-deluxe-edition
---
Ik hang in de touwen, murw geslagen door Will Guthries geweld en Mark Fells onverzettelijkheid. Het lot heeft maar weinig compassie met mijn nieuwe status van vogel voor de kat, want daar wordt een trompet afgevuurd uit de *speakers*, een pijl die zich meedogenloos mijn grijze massa binnen boort. Monotone Duitse vocalen declameren urgent: *“Gibst du mir Steine, geb ich dir Sand”*. Ik begeef me naar de *DJ booth* als was het ein *Befehl*, want één ding staat vast: *Ich muss wissen, was das ist*!\
\
Het nummer blijkt *“Wir Bauen Eine Neue Stadt”* te heten, de band Palais Schaumburg. De groep werd in 1979 opgericht door enkele Duitse studenten, hun paleis een petrischaal waarin duchtig geëxperimenteerd werd met Pop, Post-punk en Synthgeluid. Doorheen de jaren wisselde de bezetting regelmatig, Moritz von Oswald maakte er zelfs een tijdje deel van uit!

Van proto-Rhythm & Sound vibes is hier echter geen sprake. Wel op het appel: een stevige portie tegendraadsheid vol zwalpende zanglijnen, dissonante blazers en funky baswerk. Valt ook op: de ritmische rijkdom (drum rolls! shakers! syncopen!) die mooi tot zijn recht komt dankzij de ademruimte in de muziek. “*Grünes Winkelkanu*” begint bijvoorbeeld met een heerlijke mix van drumsalvo en tegentijd. Vervolgens wordt plotsklaps een broeierig intermezzo ingelast, dat even later even abrupt plaats moet ruimen voor een nieuwe drumpartij. Om nog maar te zwijgen van de humor om een nummer getiteld “*Deutschland Kommt Gebräunt Zurück*” te voorzien van een tribaal tussenstuk. \
\
Zo is de plaat doorspekt met spielerei. Instrumenten worden vervormd, tempo’s wisselen onaangekondigd en vocals klinken soms als robotische horten en stoten, dan weer als een kind dat gas inhaleerde uit een ballonnetje. Je voelt de jeugd, je voelt de dada. Palais Schaumburg boeit, mateloos.