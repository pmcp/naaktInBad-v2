---
song: Passive Aggresive
artist: Jonny Nash & Suzanne Kraft
label: Melody As Truth
release: "2017"
cover:
  - https://naaktinbad.b-cdn.net/site_uploads/aa318a73-087b-4691-8cc8-a40866d99a35.webp
tags:
  - Ambient
  - ECM-style jazz
audio: https://naaktinbad.b-cdn.net/site_uploads/7be55d35-2d5f-4676-9e1b-f1612396c36b.mp3
date: 2022-10-19T12:04:58.835Z
url: https://melodyastruth.bandcamp.com/track/refractory-cafe
---
Hoewel Suzanne Krafts recente output eerder richting [Pop](https://suzannekraft.bandcamp.com/album/about-you) neigt, was er een tijd waarin hij en Jonny Nash vlot het Ambientspectrum afreisden. Dat resulteerde soms in chirurgisch precieze sci-fi-geluiden, dan weer in akoestisch sfeerbeheer. Wat mij betreft waren ze echter op hun best als ze *tech* gingen. “Photo With Grey Sky, White Clouds”, het eerste nummer van *Passive Aggressive*, is daar een goed voorbeeld van. Warme *pads* loodsen je het album binnen, *bliss* binnen handbereik. Maar dan wordt er een piano aangeslagen en opeens lijkt het wel of je de muntige mist van een *wellness center* kan proeven.

Er blijkt echter geen reden te zijn tot paniek, want track twee (“Refractory Café”) maakt alles goed. Wijdse witruimte. Een universum met IMAX-allure ontvouwt zich, de omvang enkel benadrukt door engelachtige, opstijgende stemmen, antipoden van de warme bastonen onder het nummer.

“Beluga’s song” is gestoeld op een simpel synthriedeltje. Daarmee krijgen we voor het eerst een ritmisch element voorgeschoteld, met subtiele hi-hats die hier en daar kopje onder gaan en wat later opnieuw verschijnen. “Hanging Glass Structure” herneemt de soberheid van “Refractory Café”, vluchtige synths wekken impressies van reflecterend licht op.

En zo blijft *Passive Aggressive* tot de laatste seconde een evenwichtsoefening tussen eerder sobere soundscapes en weelderige sferen. Het eindoffensief wordt ingezet met “See Yourself Out On The Way”, waarin melancholische synths een crescendo van quasi-dreigende baslijnen compenseren, om vervolgens te eindigen op de hoopvolle noten van “Time, being”. Muziek voor de achter- én de voorgrond.