---
song: NTS Radio 15.01.18
artist: Ashtar Lavanda
label: Niet op label
release: "2018"
cover:
  - https://ucarecdn.com/bdfd075f-7fa2-4a65-afe1-b3fbd0f9ecb0/
tags:
  - Electro
  - Detroit techno
audio: https://ucarecdn.com/4db71c4f-70af-4a34-859e-54ec43888925/
date: 2022-03-15T21:37:17.270Z
url: https://www.nts.live/shows/guests/episodes/ashtar-lavanda-15th-january-2018
---
Wat hebben Kevin Saunderson, Derrick May en Jeff Mills met elkaar gemeen? Ze hebben alle drie een kleurtje, krijgen met recht en rede de status van technogrondlegger toebedeeld en… komen allen uit Detroit.  

Techno wordt meestal geassocieerd met donker, meedogenloos gehamer, maar in Detroit gaat het er vaak iets melodischer aan toe. Neem nu Saunderson, die als Inner City één van zijn grootste hits scoorde met ["Good Life"](https://www.youtube.com/watch?v=KJxJxr9RlKM). De synths komen aan, maar je kan het nummer bezwaarlijk een oorlogsmars noemen. May maakte één van techno’s meest mellow anthems: ["Strings Of Life"](https://www.youtube.com/watch?v=rFQZndywOR4). En hoewel Jeff Mills mogelijk het best gekend is voor "The Bells", leiden zijn [meer zweverige tracks](https://www.youtube.com/watch?v=CRuAsP_T120) evengoed richting extase. 

Ashtar Lavanda is ook afkomstig uit The D. Hij maakte een hoop techno en electro in de jaren ’90 maar brak nooit echt door. Goed op weg dus om nobel onbekend te blijven, tot Jimmy Edgar ergens in een stoffige opslagruimte een doos vond met zijn tapes en DATs . 

Deze mix van 100% Lavandamateriaal is 100% Detroit, met lekker veel invloeden van de boogie funk waar Ashtar ongetwijfeld naar luisterde. Er zit meer dan genoeg PK onder de motorkap, het blijft immers electro. Maar tegelijk is het een smooth ritje door de kleurrijke kant van het electrospectrum, in tegenstelling tot de dystopische beeldtaal die vaak opgeroepen wordt binnen het genre. Luister maar naar wat er op 20’30” gebeurt. Geen ruimteschepen te bespeuren hier, enkel een verlaagde cabrio die de zon tegemoet rolt.