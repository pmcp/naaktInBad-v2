---
song: Mandala
artist: Mandala
label: Morisom
release: "1976"
cover:
  - https://ucarecdn.com/0df10fee-7f74-4f45-8133-6b53cfaabfda/
tags:
  - Jazz fusion
  - New age
audio: https://ucarecdn.com/b8d6c0e6-7901-4cf8-bf1e-eb87c8fa0148/
date: 2022-10-02T11:20:42.762Z
url: https://madaboutrecordslabel.bandcamp.com/album/mandala-mandala
---
Eind jaren ’60. Zeca Assumpção, Roberto Sion en Nelson Ayres zijn drie jonge Braziliaanse studenten. ‘s Weekends treden ze samen op in Caracol, een club in zuidelijk São-Paulo. Niet veel later vertrekken ze naar Boston om er muziek te gaan studeren, en wanneer ze in 1971 naar Brazilië terugkeren doen ze dat met een hoop frisse ideeën en een nieuwe vriend die, zo gaat de legende, de allereerste ARP synthesizer het land binnen brengt.

De jongens beslissen een band te starten. Dit alles gebeurt tegen de achtergrond van de New age-beweging, dé hype van het moment. Yoga, macrobiotica en alles wat iet of wat Oosters-Indisch aandoet, is *hot*. Wanneer er over een naam beslist moet worden, valt de keuze dan ook op [Mandala](https://nl.wikipedia.org/wiki/Mandala).

De vijfkoppige groep – we vermelden voor de volledigheid ook Luiz Roberto Oliveira en Zé Eduardo Nazário – gaat op zoek naar een eigen geluid, los van voor de hand liggende invloeden als Bossa Nova en traditionele Jazz. Uiteindelijk nemen ze een *soundtrack* en enkele LP’s op, waaronder het titelloze *Mandala*, een onmiskenbaar Braziliaanse Jazz Fusion-plaat.

Het album opent met zacht ruisende belletjes die het hele eerste nummer lang aanwezig blijven. De sfeer is ronduit vredig met een lieflijke fluit en gitaarwerk waarin af en toe Samba doorschemert. Ook tweede *track* “Alga” scoort hoog op de New age-meter, met klaterend water in de achtergrond.

Maar het is wachten tot “*Matilho*” opdat Mandala’s sound echt tot zijn recht komt. De vreedzame stemming maakt plaats voor een mysterieuze, licht dreigende ambiance. Na goed drie minuten gaat een trom roffelend de hort op, zuiders gitaarspel en een sputterende synthesizer dragen bij aan de energie. We begeven ons in psychedelisch Fusion-territorium: een saxofoon tekent Orientaalse motieven, drums knallen erop los en opeens is er een *break* waarin een synth ons meetroont naar hogere sferen. Een drumsolo volgt en zo belanden we aan het eind van het nummer, waarin het thema van de intro hernomen wordt, zij het in warmere kleuren.

Het daaropvolgende “*Estilingue*” is al even uniek. Voor het eerst krijgen we gezang te horen, terwijl percussie het regenwoud voor de geest haalt. Dan gaat de beuk erin en lijkt de track heldhaftig van leer te trekken, om een weinig later over te gaan in een soort Hotel Lobby jazz. Zorgeloos swingen we richting eindmeet, tot eergenoemde beuk het podium terug opeist. Eindigen doen we met het bloesemende “*Nadava*” en de uptempo piano van “El *Baion*”.

*Mandala* is, tot op de dag van vandaag, de enige beschikbare *release* van dit vindingrijke vijftal. Geniet er dus van zonder mate.