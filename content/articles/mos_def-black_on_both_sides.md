---
song: Black On Both Sides
artist: Mos Def
label: Rawkus
release: "1999"
cover:
  - https://ucarecdn.com/8cfbcdcd-86d4-4770-952c-a21428f1d0d1/
tags:
  - Conscious hip-hop
audio: https://ucarecdn.com/2342d495-f897-451e-950b-b96129af4fc6/
date: 2022-09-04T19:34:07.990Z
url: https://www.discogs.com/master/66510-Mos-Def-Black-On-Both-Sides
---
Hip-hop is een vreemd dier. Er zijn maar weinig genres die zo’n vermogen tot verbinding hebben: het is de taal van wie niet gehoord wordt, van wie systematisch in het vizier wordt genomen. En toch is dat inclusieve ideaalbeeld vaak ver te zoeken. Op éénzelfde album kan schaamteloos aandacht geëist worden voor Black Lives Matter, terwijl er twee tracks later gepocht wordt over drugs verpatsen aan de junkies van de wijk. Of kan een zwarte vrouw nu eens geëerd worden als een “Black Queen” en wat later alweer gedegradeerd tot lustobject.\
\
Uiteraard moet Rap niet altijd au sérieux genomen worden. En mensen zijn ook geen eendimensionele wezens: we hebben allemaal verschillende kanten aan onze persoonlijkheid. Daarenboven bevinden we ons niet altijd in dezelfde gemoedstoestand. De ene dag springen we zelfverzekerd uit bed, klaar om de wereld te veroveren. De volgende ochtend is het twijfel troef, zijn we introverter, geremder. Het is dus riskant om rappers te wantrouwen als ze verschillende facetten etaleren. En toch voelt het af en toe als een formule aan, als je die obligate track hoort waarin de gevoelige snaar geraakt wordt, “all up in my feelings and shit”.\
\
Gelukkig treffen we niets van dat alles op Mos Defs *Black On Both Sides*. Het album is één lange ode aan liefde. Liefde voor de plek waar je vandaan komt (“Brooklyn number one!”), liefde voor de mensen die je vormden (“my pops said he was in love when he made me”), en liefde voor jezelf, ook op die momenten waarin je wat minder suave blijkt dan verhoopt (“Weeks of dating, late night conversation. In the crib heart racing, trying to be cool and patient”)\
\
Alles begint bij “Fear Not Of Man”, een passende openingsdans voor een plaat van een open hart. Mos spreekt het publiek aan en je weet: we’re in this together. Er komen conga’s over de beat, belletjes rinkelen, een funky baslijn schuift aan en opeens staan we op een block party in hartje niet-gegentrificeerd Brooklyn.\
\
Vanaf dan zijn de hoogtepunten niet te tellen. “Ms Fat Booty”, met die classic Aretha Franklin sample, is *boom-bap*-perfectie: een nummer waarin Mos de vrouw van zijn leven tegenkomt in de club, om er enkele strofes later alweer met een gebroken hart buiten te stappen. “Umi Says” is een lenige Jazz *spiritual* met twinkelende rhodes. Er is het visionaire woordspel van “New World Water”, dat twintig jaar geleden al de problematiek van waterschaarste schetste. En dan hadden we het nog niet over een Busta Rhymes in topvorm op “Do It Now” of die DJ Premier beat van “Mathematics”!\
\
Ik geloof graag dat *Black On Both Sides* de tand des tijds goed doorstond. Mogelijk heeft dat iets te maken met de liefde die zó aanwezig is op het album. Want beats en rijmschema’s kunnen uit de mode raken, maar liefde daarentegen…