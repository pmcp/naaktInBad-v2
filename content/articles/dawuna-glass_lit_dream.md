---
song: Glass Lit Dream
artist: Dawuna
label: O___o?
release: "2021"
cover:
  - https://ucarecdn.com/0e1ae280-ac91-44e3-904e-078b342604c0/
tags:
  - Alternative R&B
  - Ambient pop
audio: https://ucarecdn.com/29e6e252-1315-43b7-b484-adfd6692c416/
date: 2022-07-24T06:28:22.064Z
url: https://dawuna.bandcamp.com/album/glass-lit-dream-2
---
November 2020. Uit het niets verschijnt een *pay-what-you-want* album vol duistere R&B. Getekend: Dawuna, tot dan toe nobel onbekend. Het verhaal deed me wat denken aan *House Of Balloons*, de *release* waarmee The Weeknd zijn debuut maakte. Enerzijds omdat die ook als gratis download de wereld ingestuurd werd, maar vooral omdat [“What You Need”](https://www.youtube.com/watch?v=PGCVhhUxnp8) - het enige nummer op *HOB* dat me écht kon bekoren – in een soortgelijke donkere esthetiek baadt die je niet standaard met R&B associeert.

Tot zover de parallellen, want laat het duidelijk zijn: *Glass Lit Dream* is ho-pen veelzijdiger dan The Weeknds eerste worp. Dit is persoonlijke, zwaarmoedige Soul: een album van de nacht zonder de -club, ergens landend tussen D’Angelo’s gospels, Tirzah’s discretie en Space Afrika’s voorliefde voor hoekjes waar maar weinig licht valt. Dit is R&B die niet blink-blinkt: op de cover geen verheerlijkte held, wel een bewust gepixelde foto van iemand die de muziek liever voor zich laat spreken. Doorheen het album doorloop je dan ook heel wat instrumentale passages met veel aandacht voor sonisch experiment. Belletjes rinkelen zacht onder ruis, een vocale track mondt uit in aquatische Ambient en hoor die synths in “The Ape Prince” eens aanzwellen, rond 4 minuten 25.

Als je tot nu toe allergisch was aan R&B omwille van het gekweel, de oppervlakkigheid/eenvoud of de bladgouden glans, volg Dawanu dan maar naar het holst van de nacht, de onderbuik van het genre in. Tijd om je beeld bij te stellen.