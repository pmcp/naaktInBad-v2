---
song: White Island
artist: Kola Beldy
label: Мелодия
release: "1989"
cover:
  - https://ucarecdn.com/fdcd1b01-53c8-481a-9e48-568975a0fc0d/
tags:
  - Opera
audio: https://ucarecdn.com/3ef387aa-9365-4601-b795-543681181a94/
date: 2022-05-01T10:08:20.756Z
url: https://www.discogs.com/master/1652259-%D0%9A%D0%BE%D0%BB%D0%B0-%D0%91%D0%B5%D0%BB%D1%8C%D0%B4%D1%8B-Kola-Beldy-%D0%91%D0%B5%D0%BB%D1%8B%D0%B9-%D0%9E%D1%81%D1%82%D1%80%D0%BE%D0%B2-White-Island
---
Op een dag kreeg ik een zipfile toegestuurd met één enkel begeleidend zinnetje: “Hier moet je naar luisteren: een sneeuwopera van een gast die op een Eskimo lijkt.” De Eskimo in kwestie bleek een Nanai te zijn, een volk dat in het meest oostelijke deel van Siberië woont. Hij heet Kola Beldy en zijn levensverhaal leest als een Hollywoodfilm. 

Niet lang na zijn geboorte wordt Kola wees, en alsof dat nog niet erg genoeg was, begint hij van de weeromstuit heel hard te stotteren. Op amper dertienjarige leeftijd loopt hij weg van huis. Hij liegt zich het leger binnen, raakt er zijn stotter kwijt en verbaast vervolgens vriend en vijand met zijn prachtige stem. Beldy combineert zijn legertaken met lessen aan de muziekschool. Daarbij verwaarloost hij zijn militaire missies geenszins want hij wordt met meerdere medailles gedecoreerd, waaronder *the order of the Patriotic war for the liberation of Korea*. In 1957 neemt hij deel aan een wedstrijd voor jonge muzikanten. Hij wint en trekt zo de aandacht van het ministerie van cultuur in Moskou. Vanaf dat moment neemt Kola’s carrière een rotvaart: niet minder dan drie decennia lang beleeft hij succes *on the road*. 

Maar terug naar de muziek. *White Island* hoort zonder twijfel thuis in de categorie Opera. Het album bestaat niet uit songs maar uit acts, waarvan het gros gekenmerkt wordt door Kola’s grandioze gezang. Je hebt maar weinig verbeelding nodig om onze Nanaivriend voor je te zien, op de bühne van één van Moskou’s meest gerespecteerde huizen. 

De titels van de acts zitten ook best snor. Zo is er "Strange Girls", "My Little Reindeer" of "Toasting Song". En om het feest compleet te maken is de muziek bij tijden bijzonder funky. De bescheiden productiekwaliteit van "A Hunter" en "My Darling" resulteert bijvoorbeeld in een stuiterende lo-fi *swagger* die wat aan Ariel Pink doet denken.  De afsluiter van het album is "Fisher’s Song": in de verste verte geen *grande finale* zoals het een opera betaamt, wel een groovy meezinger die niet zou misstaan bij de eindgeneriek van een Aziatische 80’s film. Een slot dat perfect in lijn ligt met de heerlijke waanzin die *White Island* heet.