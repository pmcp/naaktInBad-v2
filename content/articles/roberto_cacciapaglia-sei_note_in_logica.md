---
song: " Sei Note In Logica"
artist: Roberto Cacciapaglia
label: Philips
release: "1979"
cover:
  - https://ucarecdn.com/7a5b3990-ded8-4fca-8ca3-ee0cd45a689d/
tags:
  - Minimalism
audio: https://ucarecdn.com/e16220e4-8e25-4c83-9346-c82dbccc5997/
date: 2022-06-26T17:44:34.046Z
url: https://www.discogs.com/release/1338597-Roberto-Cacciapaglia-Sei-Note-In-Logica
---
De coverfoto van *Sei Note In Logica* toont drie naast elkaar liggende tennisterreinen. Het gonst er van de activiteit. Iemand gaat zo een bal oprapen, wat verderop wacht een speler geconcentreerd een *return* af, een man inspecteert het net, een vrouw komt hem tegemoet, in de achtergrond loopt een tennisser rond met een parasol, een jongeman staat klaar om een bal af te vuren, nog iemand anders keert terug naar de achterlijn. Het beeld past perfect bij de muziek, want *Sei Note* barst van de details. 

Op de *tracklist*: twee nummers die samen één doorlopende compositie vormen. In beide delen wordt een beperkt aantal korte muzikale ideeën procesmatig herhaald. De minimalistische traditie indachtig betekent procesmatig niet hetzelfde als regelmatig: de instrumenten lijken wel een eigen maat te volgen, een eigen leven te leiden. Soms houden ze elkaar in de gaten en lopen ze zij aan zij. Dan weer steken ze voorbij, vallen ze aan, vallen ze uit.

Cacciapaglia schreef het stuk voor vier stemmen, computer en een orkestensemble. We horen een piano, *bleeps*, marimba's, vocalen, blazers, strijkers... Een rist aan protagonisten, elk op hun eigen planeet. Immer prikkelend, nooit chaotisch. Het resultaat: een ritmische hoogmis. De som der delen: een bom van energie.