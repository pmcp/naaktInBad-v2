---
song: Sov Gott Rose-Marie
artist: International Harvester
label: Love Records
release: "1968"
cover:
  - https://ucarecdn.com/c2a553af-ae5c-4a7f-983d-7399394dbe9a/
tags:
  - Psychedelic rock
  - Experimental rock
audio: https://ucarecdn.com/156ed2b5-708d-4ca4-90ec-70fcbe48a316/
date: 2022-12-11T16:16:45.572Z
url: https://www.discogs.com/master/72762-International-Harvester-Sov-Gott-Rose-Marie
---
Er waart een oerkracht rond op Sov Gott Rose-Marie. Iets occults, uit het Noorden, iets pastoraals,verantwoordelijk voor deze wonderlijke binding van Drone Rock, Folkhymnes, geestverruimende slepers en veldopnames die in 1968 verscheen.

De auteurs van het album zijn het Zweedse International Harvester, destijds zopas verveld uit het legendarische Pärson Sound (beluister [deze compilatie](https://www.youtube.com/watch?v=XvH2sHDrLsQ) en u weet genoeg). Waar Pärson Sound uitblonk in lange psychedelische jams, combineert International Harvester deze met invloeden uit de Folk en Rock. De dystopische sferen, die bleven – godzijdank - overeind.

Op de A-kant klinkt de band het meest divers. De buitenaardse blazers op “Dies Irae” (dag van toorn) schudden ons meteen wakker voor een nachtelijke trip, gaan dan over in schijnbaar onschuldig vogelgetsjirp, om ons vervolgens prompt murw te slaan met de hardrocker “There Is No Other Place”. De rest van de A-kant laveert tussen flarden van Psychballades (“It’s Only Love”), maffe carnavalrock (“Klockan Är Mycket Nu”), folkmelodieën en komt tot zijn hoogtepunt in het afsluitende tweeluik. “Sommarlåten” blinkt uit in kadans en tribale rockstemmingen, terwijl in “Sov Gott Rose-Marie” traag en devoot de aftocht naar de hel wordt ingezet.

Op de B-kant vinden we twee opnames van live improvisaties. “I Mourn You” is de apotheose van het album: motorische drum, beperkte akkoordwisselingen, zwalpende blaasinstrumenten en zang voeren ons mee op een spirituele Rocktrein. Het geluid van The Velvet Underground en Can - die nog zowat aan hun carrière moesten beginnen - is nooit ver weg; de nachtelijke, rurale stemming viert hoogtij. Afsluiter “How to survive” zalft enigszins: milde drones en blazers laten ons iets minder verweesd achter.

Recentere DIY-coryfeeën Blod, Enhet För Fri Musik, Arv & Miljö of Treasury Of Puppies tonen dat experiment en durf in Zweden sinds de jaren 60 nooit zijn verdwenen. Misschien diende *Sov Gott Rose-Marie* als inspiratie voor de scene die op dit moment floreert? De Drone Rock-goden moge het weten. Ik duik met dit album de diepe winternachten in.*The rain is in the valley / And the winter's on its way*\
(uit: There is No Other Place).