---
song: Ballad Of the Fallen
artist: Charlie Haden & Carla Bley
label: ECM
release: "1983"
cover:
  - https://ucarecdn.com/7d933cc4-8d59-401d-9c8b-6328cd733731/
tags:
  - Big band
  - Avant-garde jazz
audio: https://ucarecdn.com/bf411e8a-61d7-43b3-8f6c-adf9fe42d696/
date: 2022-06-12T21:17:36.951Z
url: https://www.discogs.com/release/606533-Charlie-Haden-Carla-Bley-The-Ballad-Of-The-Fallen
---
Fanfares: elke keer word ik erdoor uit mijn lood geslagen. Op een halfbakken pensenkermis in Vresse-sur-Semois, op de opening van een nieuw café in Lichtervelde of zelfs, waar ik het nooit verwacht: de kerstmarkt op de Anspachlaan te Brussel, ze doen het me elke keer. Niet door de ritmesectie, noch de matige trompetsolo’s of de ‘goed gevonden’ herwerkingen van bekende popsongs, maar door het goddelijke geluid van koperblazers die samen een toon aanhouden. Het geluid van de hemel, moet het zijn.\
\
Of Charlie Hadens en Carla Bleys ensemble op Ballad Of The Fallen als een fanfare kan bestempeld worden? Ik heb er geen idee van. Belangrijker: het album opent met de schitterende treurmars Els Segadors, waarin het bovenbeschreven geluid meteen hoogtij viert. Het absolute hoogtepunt - op het niveau van het geluid én het hele album - volgt enkele nummers verder in Silence, dat opent met glorieus koperblazerssamenspel, dat iets na halfweg hartverscheurend wordt doorbroken door een trompetsolo van Don Cherry, om erna uit te monden in het zalvende pianospel van Bley.\
\
Maar ook tussen en na deze twee nummers passeerde heel wat moois: het up-tempo If You Want To Write Me is één van de beste dansbare big bandcomposities die ik ooit hoorde, de wiegende arrangementen en zoete progressie in het midden van The People Will Never Be Defeated zijn onversneden hartenbreukmateriaal en La Pasionara een absoluut totaalspektakel.

De aandachtige lezer merkte het reeds op: vanwaar de Spaanse en militante titels op deze big bandplaat? Haden en Bley kaarten onderdrukking en gebrek aan rechtvaardigheid aan, en in het bijzonder Reagans Latijns-Amerikaanse beleid in de jaren tachtig. Zo is The People Will Never Be Defeated een herwerking van een Chileense vrijheidsstrijdershymne en het titenummer een El Salvadoraans volkslied. Het resultaat is een groot, melancholisch album met clair-obscurtinten, enerzijds complex, anderzijds eenvoudig en strijdbaar. Ik ontdekte ermee dat treurmarsjazz mijn lievelingsjazz blijkt te zijn.