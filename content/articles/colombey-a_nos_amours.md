---
song: À Nos Amours
artist: Colombey
label: POUeT! Schallplatten
release: "2014"
cover:
  - https://ucarecdn.com/950989be-3e3d-4b2c-b00f-ad58521a43b4/
tags:
  - Synth pop
  - Chanson à la texte
audio: https://ucarecdn.com/ba8cce58-d9e9-412e-a206-13015698f2d8/
date: 2022-09-25T09:29:19.486Z
url: https://pouetschallplatten.bandcamp.com/album/tut-tut-006-no-title
---
“Ken jij de koning van de nostalgie?” zingt TG Gondard op zijn laatste single *[”De Koning Van De Nostalgie”](https://youtu.be/RWlQrlBx4qA)*. Het nummer is een elegie voor het ter ziele gegane café Nostalgie King in Anderlecht, en is voor Gondard een eenmalige uitstap naar het Nederlands. Zijn Nederlands, met prachtig Frans accent, werkt voor mij beter dan het *native* Nederlands van vele andere zangers. Vreemd.

Maar wie is nu de koning van de nostalgie? Eén iemand uitkiezen is natuurlijk onbegonnen en onnodig werk, en de monarchie, heeft die haar beste tijd niet gehad? Toch zou ik even TG zelf als kandidaat naar voren willen schuiven, met z’n vehikel Colombey. Daarmee releaset Gondard – volgens zijn eigen website – chansons françaises. Maar: verwacht geen barokke pop à la Brel of poëtische kamermuziek à la Ferré, wel eenvoudige casiodrums en -synthpartijen, aangevuld met hartverscheurende zang.

Het oeuvre van Colombey is best omvangrijk, met uitstekende platen op onder meer Lexi Disques en POUeT! Schallplatten. Toch zou ik één single, van amper 1 minuut en 51 seconden willen uitlichten: “*À Nos Amours”*.

*"À Nos Amours"* werd gereleaset in 2014, en houdt het midden tussen een driftige meezinganthem en een *power ballad* met de nodige hartzeer. In het nummer wordt nostalgisch en komisch teruggeblikt op een jeugd in de provincie, maar dan met een zeer stedelijke stemming: hier wordt de blues van onze hoofdstad bezongen. De bizarre - ingebeelde? - heimwee naar joints roken achter het zwembad, met de auto van je ouders naar een saaie scoutsfuif rijden, imaginaire liefdes, en dit alles voelen in de (prachtige) anonieme chaos die Brussel soms is. Veel beter wordt pop uit België niet.