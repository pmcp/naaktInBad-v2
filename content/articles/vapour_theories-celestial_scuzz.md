---
song: Celestial Scuzz
artist: Vapour Theories
label: Fire Records
release: "2021"
cover:
  - https://ucarecdn.com/ed87a932-9ad6-4bef-bd82-c18ecaf652dc/
tags:
  - Ambient
  - Space rock
audio: https://ucarecdn.com/147dc076-9d9c-4736-9c16-af3e6860ff52/
date: 2022-11-20T11:40:15.305Z
url: https://bardopondmusic.bandcamp.com/album/celestial-scuzz
---
Zelden kende ik een wonderlijker snarensectie dan die van Bardo Pond. Deze wordt aangevuurd door de Gibbons-broers, en grossiert al enkele decennia in gelaagde en galmende fuzzgitaren. Samen met de rest van de band serveren ze een psychedelisch amalgaam dat me onvoorwaardelijk naar andere werelden katapulteert – zo ook tijdens hun passage in Magasin 4 enkele jaren geleden.

Maar blijkbaar gebeurt er ook iets magisch als de Gibbons bros zonder de band aan de slag gaan. Dat doen ze sinds 2006 als Vapour Theories, een vehikel waarmee ze een eerder bescheiden discografie (4 releases in 19 jaar) hebben aangelegd. Ik moet dan ook toegeven dat het bestaan van deze band mij onbekend was, tot het ongelofelijke *Celestial Scuzz* me vorig jaar ter ore kwam.

Op Celestial Scuzz horen we de vertrouwde scheurende fuzzgitaren, maar komt er dus geen ritmesectie aan te pas. Het gevolg is verbluffend: de zware, dichte psychedelica heeft plaats gemaakt voor een warm, uitwaaierend klankenpalet. De vijf nummers - met uitzondering van "High Treason", dat mijns inziens de plaat misschien niet had moeten halen - zijn kosmische Ambientjams die melancholische zomeravonden oproepen, met als uitschieter de cover van Brian Eno’s fenomenale "The Big Ship". Dit is zware psychedelica, voor de zachte gevoelens.