---
song: What’s Tonight To Eternity
artist: Cindy Lee
label: Superior Viaduct
release: "2020"
cover:
  - https://ucarecdn.com/7c834bb6-9b22-427f-b39d-7294352c7812/
tags:
  - Hypnagogic pop
audio: https://ucarecdn.com/509b1138-3904-48ee-8f6d-708978cd1f5f/
date: 2022-03-19T09:22:51.979Z
url: https://cindylee.bandcamp.com/album/whats-tonight-to-eternity
---
Binnen een afgebakend thema blijven werkt. Neem nu de Italiaanse keuken: geschikt voor zowat elke culinaire context, van een luie doordeweekse maaltijd tot pseudocreatief gepronk. Eerlijk is eerlijk, het is geen klein bier om zo’n imago op te bouwen. En we gaan niet flauw doen: het potentieel om met een handvol ingrediënten voor smaakbombardementen te zorgen is ronduit indrukwekkend.

Maar er is meer aan de hand. Mensen houden niet enkel van Italiaans omdat het zo lekker is maar ook omdat het veilig is. Je weet wat je op je bord gaat krijgen. Ok, af en toe varieer je eens tussen pasta carbonara en  cacio e pepe. Of je gaat vanavond voor scamorza in plaats van aubergine parmigiana. Maar diep vanbinnen weet je dat dit enkel minieme variaties zijn op aloude thema’s. Net daarom is [vitello tonnato](https://www.greatitalianchefs.com/recipes/vitello-tonnato-recipe) zo’n vreemde eend in de bijt. Een surf-and-turf-rariteit met kalfsvlees in een zilte saus op basis van ansjovis en tonijn. Vis en vlees, room en kappertjes… Waar kwam dat opeens vandaan? 

Wat de oorsprong ook moge zijn, vitello tonnato overdondert doordat het verder gaat dan de voor de hand liggende associaties. Binnen een thema blijven bruuskeert zelden, maar om te fascineren moet je buiten de lijntjes kleuren. Net zoals Cindy Lee doet op *What’s Tonight To Eternity* (2020). 

Het album is een vreemdsoortig amalgaam van mierenzoete arrangementen (denk Richard Hawley), synths die niet zouden misstaan in een actiefilm uit de jaren ’80 (denk *Escape From New York*) en noise. Alle begrip als zo’n cocktail vrij random klinkt, zeker na een weinig relevante intro over Italiaans eten. Maar hoe willekeurig de opzet ook mag lijken: het resultaat is fenomenaal. 

*What’s Tonight To Eternity* is een hopeloos romantisch album, één en al intense schoonheid. Een beetje als een roos die op een dansvloer eindigde: platgetrapt, besmeurd maar toch nog ietwat rood oplichtend. Ernaar kijken is je hart voelen breken.