---
song: Don't Worry
artist: Eric Lou Root
label: Wortel
release: "1987"
cover:
  - https://naaktinbad.b-cdn.net/site_uploads/076b5945-6fee-48f3-bd81-0adb8d364d6f
tags:
  - Dub
  - Synth pop
audio: https://naaktinbad.b-cdn.net/site_uploads/2fb07093-cf27-444d-ba11-59b1de673d8a.mp3
date: 2022-08-14T13:29:44.737Z
url: https://youtu.be/aRkAvsJYHNQ
---
De hoogzomer vraagt om Dub. Het slome tempo, de hypnotiserende melodieën, zware bassen en wegslingerende geluidseffecten als luchtspiegelingen, geen enkel genre belichaamt mijn lievelingsseizoen beter. Nu, we kunnen richting de klassiekers gaan (The Upsetters, King Tubby, Lee “Scratch” Perry, The Arabs, Scientist, …), die allen (in tegenstelling tot sommige andere genres!) zeer terecht als klassiek mogen beschouwd worden, of we kunnen naar de rafelranden van het Dub-genre gaan. Dub leent zich immers uitermate tot experiment, en om naast de reeds betreden paden binnen het genre te manoeuvreren.\
\
Dat moet ook Eric Lou Root gevoeld hebben, een Nederlandse tiener die in 1987 *Don’t Worry* inblikte. De legende wil dat Roots moeder de plaat liet persen als geschenk voor haar zoon, maar die vond dat de muziek nog niet volstond om op vinyl uit te brengen, en hield bijgevolg de zes exemplaren voor zich. Hoe de platen alsnog het daglicht zagen is me een raadsel, maar wat een geluk dat Eric ze alsnog met ons deelde: *Don’t Worry* is een ongelofelijk, bont geschakeerd, uniek en genre-overschrijdend album.\
\
Er bestaat wat verwarring over wat juist de A- en de B-kant is, maar wij gaan ervan uit dat de A-kant de kant is die begint met een uitvoerig instrumentaal deel (omdat de meeste bronnen daarop wijzen). Die zet meteen de toon voor wat volgt: een dubby lo-fi trip met steeds transformerende baslijnen, kleurrijk psychedelische Yamaha DX-7 synths, far-out geluidseffecten, chaotische overgangen, en dromerige, naïeve zang. Heel het album is opgenomen als een lang uitgesponnen jam die de verschillende nummers organisch in elkaar laat overvloeien, en maakt het zo moeilijk om er bepaalde songs uit te lichten (er is ook tracklist, noch tijdsaanduiding voor handen). Integrale luisterbeurten zijn dus aangeraden.\
\
Bovenal is *Don’t Worry* voor mij een ode aan de verbeelding. Muziek kan een eindeloos aantal vormen aannemen, de meest wonderlijke amalgamen kunnen overal en altijd ontstaan. Soms zorgt een tiener in zijn slaapkamer daarvoor.