---
song: Moonlight
artist: Kath Bloom & Loren Connors
label: St. Joan
release: "1984"
cover:
  - https://naaktinbad.b-cdn.net/site_uploads/4a6e853f-f526-4037-ae9b-6582382ea1c1.jfif
tags:
  - Contemporary folk
  - Acoustic blues
audio: https://naaktinbad.b-cdn.net/site_uploads/cf5a6a0a-7cd7-454d-a58c-827ed3b14f12.mp3
date: 2022-10-09T16:15:23.628Z
url: https://kathbloomlorenconnors.bandcamp.com/album/moonlight
---
De jaren 80, ze blijven geven. Ook wat betreft genres die niet meteen met dit glorierijke decennium geassocieerd worden: in deze column hebben we het namelijk over een minimalistische Folk/Bluesplaat uit 1984, die het licht zag te midden van galmende *snaredrums*, tegendraads gitaarwerk, sombere meezingrefreinen en pompende drumcomputers. De auteurs van dit kleinood: het duo Kath Bloom en Loren Connors.

Toegegeven, Kath Bloom was tot enkele maanden geleden een nobele onbekende voor mij. Het is dankzij de immer inventieve en geestrijke Loren ‘Mazzacane’ Connors - diens album *[Airs](https://www.youtube.com/watch?v=8xfoPxM9AO4)* behoort voor mij tot de klassieken - dat de plaat op mijn pad kwam. *Moonlight* is het laatste van 5 albums uit hun samenwerking die in 1982 begon, een cyclus die ontstond met Folk en Bluestraditionals. 

Op Moonlight horen we evenwel uitsluitend nummers van Blooms hand. Op elk album neemt ze steevast de fingerpicking gitaar voor haar rekening, aangevuld met Connors slidegitaar die vage impressionistische toetsen schildert in de achtergrond. En alsof deze combinatie nog niet wonderlijk genoeg is, ontstaat er absolute magie wanneer de spookachtige, bitterzoete, perfect imperfecte stem van Kath hieraan wordt toegevoegd.

Het resultaat is een verfrissend lo-fi amalgaam van traditionele 60s en 70s Folk *songwriting* (denk Sybelle Baier, Vashti Bunyan, Karen Dalton) met experimentele toetsen. De nummers zijn soms moeilijk onderling van elkaar te onderscheiden, zelfs na meerdere luisterbeurten. Een stroom minimalistisch hartzeer is het, de ideale plaat om de overgang van zomer naar winter te verteren.