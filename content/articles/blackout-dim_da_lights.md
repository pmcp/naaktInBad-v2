---
song: Dim Da Lights
artist: Blackout
label: Snubnoze Muzik
release: "1995"
cover:
  - https://ucarecdn.com/4166c4aa-7c7f-4569-892c-b2a805f4ab83/
tags:
  - Memphis Rap
  - Horrorcore
audio: https://ucarecdn.com/286c66eb-6d74-4d36-a9d3-3946fd8ea225/
date: 2022-10-30T11:09:13.393Z
url: https://suncitypublishing.bandcamp.com/album/dreamworld
---
Sla [de columns](https://naaktinbad.com/mos_def-black_on_both_sides) erop na, mijn relatie met Rap is gecompliceerd. Toen het genre me voor het eerst ter ore kwam leken er maar twee opties te zijn: East Coast Boom Bap (vond ik maar saai) en West Coast G-Funk (het minste van beide kwaden, al was het maar omdat er af en toe wat variatie zat in de cadans). Had ik toen maar geweten dat je het niet aan de kust moet zoeken maar wel *down south*, in Memphis meer bepaald. Daar werden in de vroege jaren ’90 namelijk al enkele contouren van Trap uitgetekend, met een genre genaamd Memphis Rap.

Voor wie niet met Memphis Rap vertrouwd is: haal je een Trapnummer voor de geest en beeld je in dat het afgespeeld wordt op een goedkope gsm met een kapotte luidspreker. Dit luisterspel wordt opgenomen met een andere, nog goedkopere gsm, om vervolgens overgezet te worden op een cassette waarvan de beste jaren al even voorbij zijn. De cassette komt op de rijbaan terecht en wordt er platgewalst door een bestelwagen, maar op miraculeuze wijze valt de magneetband echter iet of wat te redden, waarna de audio geconverteerd wordt tot een lagekwaliteits-MP3, die vervolgens opnieuw afgespeeld wordt op een goedkope gsm, met een kapotte luidspreker, etc etc, u snapt het wel.

De referenties naar goedkope apparatuur en ondermaatse geluidskwaliteit komen niet uit de lucht gevallen. Tijdens de vruchtbaarste periode van het genre hadden platenlabels immers maar weinig aandacht voor wat er in Tennessee gebeurde. De focus lag op Hip-hop van de Oost- en Westkust, waardoor Memphis Rappers op zichzelf aangewezen waren. Beats werden bijgevolg gemaakt op *cheape* drumcomputers, budget voor kwalitatieve microfoons of samplers was er niet en albums werden uitgebracht op zelf opgenomen cassettes, die later vaak nog één of meer keren gedubd werden, waardoor er grote kans was dat je naar een kopie van een kopie van een kopie luisterde. Memphis Rap heeft dan ook een vervormde, lo-fi *sound* die dikwijls in een zonderlinge of ronduit enge *vibe* resulteert. 

Zoals in “Dim Da Lights” van Blackout. Druk op ‘play’ en je hoort een naakte, slo-mo beat onder een stevige laag bandruis. Een electrobas boomt omineus, synths en *bleeps* wankelen bovenaan de geluidsfrequenties. Letterlijk álles voelt DIY en net daarom zo rauw, vol dreigende energie. Blackout – de producer van de track – neemt de eerste strofe voor zijn rekening, copain Lil Coop zorgt voor de tweede. Beiden houden het op een berekende, onderkoelde *flow* die mooi contrasteert met de dynamiek van Lil E’s derde *verse*. Inhoudelijk ligt de focus op *druggy* paranoia (zeer veel en zeer grafisch) geweld. Maar laat ons daar even abstractie van maken en focussen op de pikdonkere sfeer. 

Net voor het einde worden dezelfde twee zinnen vijf keer herhaald. Passend, voor een verslavend hypnotische nachtmerrie als “Dim Da Lights”.