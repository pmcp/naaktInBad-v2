---
song: I Trawl The Megahertz
artist: Prefab Sprout
label: EMI
release: "2003"
cover:
  - https://ucarecdn.com/23915f86-767f-483c-8192-e6398c7cf532/
tags:
  - Chamber jazz
  - Modern classical
audio: https://ucarecdn.com/062f6108-cc7b-4b79-8962-75335a88a878/
date: 2022-09-11T08:29:05.697Z
url: https://www.discogs.com/master/53413-Paddy-McAloon-I-Trawl-The-Megahertz
---
Laten we het over Paddy McAloon hebben. McAloon is de frontman en songwriter van het Britse Prefab Sprout, de band die van midden jaren tachtig tot eind jaren negentig aan de lopende band Sophisti-poppracht releasete, met als orgelpunt *[Steve McQueen](https://www.youtube.com/watch?v=dlFyqniT34U)*, het album waarmee ze absolute popperfectie bereikten. De groep staat erom bekend uit te blinken in nummers met weelderige instrumentatie, complexe akkoordenprogressies, catchy refreinen en schitterende, enigmatische teksten. Maar er is één anomalie in hun indrukwekkende discografie: het in 2003 uitgegeven *I Trawl The Megahertz*.

McAloon bracht het album oorspronkelijk uit onder zijn eigen naam, om het in 2019 opnieuw uit te geven als Prefab Sprout. De absolute stijlbreuk met voorgaand werk zit daar vermoedelijk voor iets tussen: geen jaren tachtig-synths met Paddy’s onmiskenbare stem, maar prompt een 22 minuten durend openingsnummer: een bad van melancholisch aanzwellende strijkers dat doorkruist wordt door motiefjes van vibrafoon, warme blazers, muziekdozen, synthesizers en nog meer strijkers. Doorheen dit wonderlijke amalgaam horen we een *voice-over* door Yvonne Connors, die het geheel tot een soort nachtelijke *[Private Parts](https://youtu.be/QpHjWjNSL_k)* van Robert Ashley omtovert. Toegegeven, de andere nummers - een verzameling kamermuziek variërend rond enkele thema’s – zijn van mindere kwaliteit. Desalniettemin is dit album, gezien de ongeziene kwaliteit van het titelnummer, alle lof waard.

Maar hoe komt een doorwinterd popartiest op deze plek terecht? De *backstory* is even triest als fascinerend: McAloon was tijdens de genese van *I Trawl The Megahertz* herstellende van een netvliesloslating (een aandoening die tot tijdelijke blindheid kan leiden), waardoor het voor hem onmogelijk was om rechtop te zitten of naar schermen te kijken. Hij zocht daarom zijn toevlucht in audioboeken en radio-uitzendingen, en begon zo flarden van teksten samen te leggen, bouwend aan een bitterzoete, raadselachtige en omvangrijke tekstuele collage. Prachtige passages als onderstaande zijn het resultaat:

*So, I rake the sky*

*I listen hard*

*I trawl the megahertz*

*But the net isn't fine enough, and I miss you*

*A swan sailing between two continents*

*A ghost immune to radar*

De kamermuziekuitstap bleek eenmalig te zijn. In 2013 releasete Prefab Sprout *Crimson/Red*, waarop McAloon als vanouds - die stem, schijnbaar onveranderd! - de pophemel bereikt. Van een artistieke evolutie als die van Mark Hollis (de man ging van megahits als "[It’s My Life](https://www.youtube.com/watch?v=cFH5JgyZK1I)" naar een minimalistisch meesterwerk als "[The Colour Of Spring](https://www.youtube.com/watch?v=Pdf--O5WWrU)") is dus geen sprake. Niet geklaagd, *I Trawl The Megahertz* is een labyrint om in te blijven verdwalen, of hoe McAloon het zelf beschreef in de liner notes: “Het is als een portret van een vrouw die haar leven probeert te doorgronden door haar herinneringen te herbeleven. Ze is als iemand die met de hand op een radioknop zit en naar ver afgelegen zenders draait, luisterend naar fragmenten van verschillende uitzendingen.”