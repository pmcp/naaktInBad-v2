---
song: Fluid Rustle
artist: Eberhard Weber
label: ECM
release: "1979"
cover:
  - https://ucarecdn.com/14d8be0a-d671-4e27-b6fc-c57b4ffd79fb/
tags:
  - ECM-style jazz
audio: https://ucarecdn.com/39b54d02-0411-4e59-b290-b7497a08739f/
date: 2022-11-27T14:16:21.992Z
url: https://www.discogs.com/release/812724-Eberhard-Weber-Fluid-Rustle
---
Deze column kijkt vooruit naar de zeer nabije toekomst, te weten morgen. Want als de week een gereedschapskoffer is, dan is maandag een boorhamer, motorisch inhakkend op de impact van het weekend. En in die momenten waarin ik, vol gedehydrateerd ongeloof, de schade van de voorbije dagen opmeet, ga ik op zoek naar lang uitgesponnen composities. En bouw ik er nesten in, als schuilplaats voor vallende brokstukken.

Het was tijdens zo’n zoektocht naar zachtheid dat ik uitkwam bij de Duitse contrabassist Eberhard Weber. Zijn album *Fluid Rustle* telt vier tracks in een atmosferische Fusionstijl met minimalistische fundamenten. Het is een album vol percussievrije Ambient Chamber Jazz, een lappendeken van weidse landschappen waar je als luisteraar doorheen zweeft. Wie op zoek is naar weerhaken komt bedrogen uit. Maar wie als een vis ligt te spartelen op het droge krijgt hier een gouden reddingslijn toegeworpen.

Eerste nummer “Quiet Departures” heeft zijn naam niet gestolen: vanaf seconde één schept Gary Burton (vibrafoon-marimba) een kalmerende ambiance. Zijn slaginstrumenten zullen het hele album lang het ritme aansturen, de kilometerteller nooit voorbij ’*mellow*’, exact op het lijf van Eberhards mollige elektrische bas. Er komen stemmen bij, op dit punt nog behoorlijk subtiel terwijl ze gaandeweg een steeds belangrijke rol gaan spelen (“nananaaa-nananaaa-nanana-naa-na-naaa-na-na-na-nananaa”), maar straks meer daarover. De muziek evolueert lijdzaam richting dubieus tot *carrément* mysterieus en op het toppunt van de suspens valt het geluid weg, vrij podium gevend aan de [Bulbul tarang](https://en.wikipedia.org/wiki/Bulbul_tarang), een Indisch snaarinstrument dat met zijn hoge tonen weerwerk biedt aan de tot dan toe overwegende mildheid. En zo wordt de dreiging gelegitimeerd en wordt het plots opwindend in dit initieel zo vredige land.

Op titeltrack “Fluid Rustle” vinden we Burton opniew aan de aftrap. Minimalisme krijgt vrij spel, twee minuten zijn we lang lokaal verdoofd. En dan zijn er opnieuw die stemmen, goddelijk assertief, ik stel me oogverblindend licht voor. Weber voelt wat ik doormaak en haalt de intensiteit naar beneden. Wat een gebrek aan percussie allemaal niet vermag, want deze vis is haast aan het leviteren (ben ik nu een vliegende… Excuus, ik heb niets gezegd).

De intro van het voorlaatste nummer dient zich aan in mineur. Ik vrees het ergste (maandag is toch immer in mineur??) maar dan zijn er alweer die stemmen, ronduit etherisch nu. De geruststelling is van korte duur want de sfeer blijft overwegend precair, de daaropvolgende track is zelfs onheilspellend! Na de eerste schrik zie ik in dat het album hierdoor multi-inzetbaar wordt en ook beluisterd kan worden op een andere dag dan maandag. Wat ideaal is, want inmiddels is het zaterdag. Tijd voor wat schade.